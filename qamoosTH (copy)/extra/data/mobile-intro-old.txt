 قبل الثورة الاوضاع كانت الناس كلها اللي هو إيه… تهتم بأنها تاكل وتشرب وتنام وخلاص، يقضي يومه في الأكل والشرب والنوم، ينام عشان يصحى تاني يوم ياكل ويشرب وينام ويشتغل. كان الوعي بتاعنا، الوعي… مش هقول وعي سياسي بقى… وعي اللي هو اجتماعي عامة: سياسي، اجتماعي، فني، كله مكانش على مستوى. 
 مكنتش يعني بتكلم في السياسة. كان كبرنا أوي إن أحنا نروح الشغل ونرجع من الشغل، وطبيعة شغلنا بتبقى تتصلب إنك إنت تبقى مقهور وعليك ضغط.
فالثورة صحت فينا حاجات… يعني هي صحت فينا حاجات كتير. فبقى كل الناس دلوقتي لأ بقوا مشاركين يعني، دلوقتي بقى الناس كلها يعني أي حد… لو قعدتي على قهوة، لو دخلتي سوبر ماركت تشتري حاجة، لازم هتلاقي الناس كلها بقت بتتكلم دلوقتي ليها رأي في حاجات. بتتكلم في السياسة وبتتكلم في الإقتصاد، بتتكلم في الرياضة وفي الفن. كله بقى ليه رأي. 
قبل الثورة، مكنتش حاسة إن انا والمصريين اللي في الشارع… أي حد اكتولي… إن احنا زي بعض أو عايزين نفس الحاجة. الثورة خلتني احس إن احنا كلنا فعلا عايزين نفس الحاجة. يعني فجأة بقينا كلنا عندنا حلم واحد، فجأة كلنا بقينا بقينا بنتكلم نفس اللغة. قبل كده كنا اكيد اكيد مش بنتكلم نفس اللغة.
طبعا التغيير ميحصلش تغيير كتير في الآخر يعني. اكتر تغيير حصل هو اللي حصل بنسبة لناس، دماغ الناس اتغيرت، ده اكيد. بس تغيير حقيقي في السياسة وكده، لحد دلوقتي موصلناش لأي حاجة… كله يعني مفيش حاجة…
في فرق ما بين ثورة سياسية وثورة اجتماعية. ثورة سياسية في مجموعة منظمة بتحاول الاستيلاء على الحكم. لكن ثورة اجتماعية، إنت بتغير في المفاهيم. من تلات سنين… فرق ما بين الشعب من تلات سنين والشعب دلوقتي، لأ مختلف تماما. ثورة اجتماعية تغيير مفاهيم. تغيير مفاهيم الكلمات اللي احنا بنتكلم فيها دي.
الكلمات دي الكلمات اللي بنسمعها طول الوقت اصلا يعني.
 كل كلمة من دول بتحمل معاني كتيرة أوي أصلا. كل كلمة ممكن يندرج تحتيها عشر كلمات ماتقالتش حرفيا.
كلمات زي كده اللي هي كنت عرفاها قبل كده بس مكانش ليها أي معنى، فجأة بقى ليها معنى بتاعي، أو معنى أنا عيشته.
و بتلاقي الكلمات كده بتسيح على بعض. هو ذات الشيء بس كل حد بيسميه شكل. وبيدخلك على مساحة إنك تسمي الحاجات باسم و بعديها تبتدي تفسر حاجات حصلت أو بتحصل على أساس التسمية اللي إنت كده اخترتها وإنت مش متأكد منها. 
أتكلم على حاجة فاهمها مثلا، حاجة حاسس بيها، حاجة أنا منها. ولو أتكلمت على حاجة مش فاهمها هبقى مش فاهم أنا بقول إيه. ولما أتكلم عن الشعب، يعني ده يبقى أنا رأيي. برضك وليكي الحرية: تحترميه أو ماتحترموش، إنتي حرة  يعني. 
لو أنا اعتبرت إنه الشعب المصري كله جسد واحد، فأنا باعتباري جزء من هذا الجسد يجب أن أعترف وأعبر عن ما أراه خاطئ.
بتكتشفي، لما بتحاولي تمارسي ده علشان تتعلميه، إنه بيتطلب منك مجموعة من المهارات احنا فقدينها تماما. نمرة واحد: لازم يبقى عندك كمية من المعلومات والخبرات اللي تؤهلك إنك تقنعي الطرف اللي قدام منك بوجهة نظرك. إزاي إنك تبقي صابورة… لازم يكون عندك حاجات كتير زي إزاي تكوميونيكيت مع اللي قدام منك، إزاي تنصتيله كويس، إزاي تديله المساحة إن يعبر عن رأيه، وإزاي تقدري إنه تخلي نوع من التفاعل ما بينكو وما بين بعض علشان تقرروا سوا ويبقى عندكوا إنتوا الاتنين قناعة بإن القرار اللي خدناه ده. 
لو إنت يعني المفروض إنك عندك قضية وبتحاول تعمل توعية وبتحاول تكسب ناس وحاجات زي كده، فالطبيعي إنك تكون بتتكلم نفس اللغة بتاعتهم يعني.
وأعتبر اللغة، زي ما بنقول، إنها كائن حي.
يمكن إنتي، لو إنتي إنسانة كويسة، في كلام ما بتقوليه. يعني أنا ممكن أقول كلمة إنتي بتكوني بتأثري عليا، المواطن الغلبان. أقول كلمة ممكن تتسجل علي، ياخدوني في الكلابوش وأروح أنام، والعيال الخمسة دول هيموتوا! مين يجيبلهم أكل؟ مين يجيبلهم شرب؟ مين يجيبلهم ميه؟ كله من كلمة.
يعني في مثل بيقول عندنا، بيقولوا إيه في العريش، بيقولوا: «اللي عايز يتكلم في السياسة، يشيل بارود علي كتفه». يعني اللي عايز يمشي في السياسة، مينفعش الكلام زي ما أحنا قاعدين كده على الطبلية وبنتكلم. سياسة مينفعش فيها غير العنف والسلاح. بس أنا رأيي غير كده, أنا رأيي إن لو أنا وأنت وجيرانا وكده، والناس في تواصل بين وبين بعضهم، تواصل ويشوفوا مشاكل بعض… ده أنا شايف إن ده الصح يعني، ده المفروض يحصل.

   
 