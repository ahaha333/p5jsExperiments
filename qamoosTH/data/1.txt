ما قبل ٢٥ يناير بالنسبالي كانت حاجة مختلفة تماما عن اللي موجود دلوقتي وأعتبر ناسيه وحاسس إنه ماكنش موجود. حاسس إن بداية الدنيا أو بداية الحقيقة بالنسبالي كانت ٢٥ يناير. في نفس الوقت بعتبرها نهاية برضه لحاجات كانت حقيقية أكتشفت بعد كده إنها حاجات مزيفة‪..‬ صور كتير مزيفة وشخصيات كتير مزيفة.
ما كنتش عمري في حياتي بركز إن في حاجة أسمها ٢٥ يناير. كده كده ٢٥ يناير دي كانت أجازة أمتحانات في أيام الدراسة. عمري ما خدتش بالي من التاريخ.
قبل ٢٥ يناير باسبوعين كده تقريبا كنت في مكتب بتاعنا في التحرير فلقيت بتاع مثلا تلت بنات وولدين ماسكين يفط في الشارع. كان في ساعتها كذا شخص حرق نفسه. فلقيتهم بيتكلموا إنه في أربعة ولعوا في نفسهم و‪)‬مستنين إيه يا مصريين)‪.‬. في أقل من خمس دقايق فعلا كان في كمية أمن مركزي مش طبيعية خالص‪.‬ وبعدين أخدوا الولاد دول في العمارة اللي هي بتاعت بنها في الجنب وضربوهم.. فشخوهم ضرب في المدخل بتاع العمارة.
فأنا عادي، أتعاملت عادي خالص‪.‬ كنت بتكلم في التليفون‪.‬
ما كنتش أتصور أبدا أبدا أبدا في يوم من الأيام ان هتحصل ٢٥ يناير دي.
كنت في الأول مش مع الثورة وكنت يعني شايف إن ده كلام مش معقول.
٢٥ يناير بالنسبالي أنا كان هي مجرد دعوة لوقفة أعتراضية في يوم عيد الشرطه بدعوة ما بعد يسميه ثورة. 

<img src="data/1.jpg" width="400"/>
أول ٢٥ يناير لما جالي الإيفينت بالنزول، صراحة قلت لنفسي (إيه الهبل ده؟) هننزل شوية وهنتلم وهنضرب وخلصت الليلة ومفيش ساعتين وهنتلم كلنا في البيوت او في السجن وخلاص، خلصت. الإيفينت كان في خمسة وتمانين ألف أتند فأنا قلت لو جم يعني نص الناس دي، لو نزلوا فعلا، فده يعني.. دي معجزة.
٢٥ يناير بالنسبة للكل هو حلم. الجميع يعني، حتى الشباب، حتى الناس العادية، حتى الأخوان والسلفيين نفسهم، يوم ٢٥ يناير بالنسبالهم حتى حلم إن هما قدروا يوصلوا للسلطة.
٢٥ يناير كانت ثورة بعد تلاتين سنة.. مش تلاتين، خمسة وتلاتين سنة. صمت. عايشين جوه الحيطة وتحت الأرض والشغل دوة.
كنا بنطلع زمان مظاهرات هنا في المنصورة، ممكن يبقي أكتر عدد نوصله خمستاشر واحد. كنا بنعملها و بنخلع علطول. مسافة خامس دقايق تلاقي الأمن جاي.. لأ بجد كان في قمع شديد. حتى المعارضة كل اللي كسبته من هامش حرية كان تعبير عن الرأي في الجرايد و الحاجات دي، ده كان النظام بيقبل به بس ما يقبلش إن يبقى في حد في الشارع.
الإخوان حاولوا اكتر من مرة يقوموا بثورات وما نجحوش وأتلموا في السجون وأتعمل فيهم والناس ما عرفوش حاجة عنهم.
٢٥ يناير هي ناس نزلت.. ناس كتير جدا نزلت..  الشباب نزلت.. كان كل هدفها إن البلد تتقدم وتبقي أحسن. الناس نزلت يعني نتيجة لغضب أو لسوء الأحوال المعيشية.. لا في ميه نضيفة نشربها ولا في سكن ولا في شغل ولا في مواصلات ولا في بيئة نضيفة نعيش فيها ولا في حتى علاج.. كانوا بيطالبوا بالعدالة والحرية والعيش والكرامة الإنسانية.
الناس كلها قالت نازلين يوم ٢٥ في عيد الشرطة علشان ننكد على الشرطة اللي هي من الأساس خالص اللي بتعذب الناس. 
٢٥ يناير أول يوم في الثورة، كان في كلام كتير أوي على إن اليوم ده هيحصل فيه حاجة كبيرة، على الانترنت والأصحاب. بس أنا في اليوم ده خوفت أخرج، مارحتش في أي حتة، قعدت على القهوة شوية وبعدين طلعت البيت أتفرج على اللي بيحصل على الإنترنت.
كنت كل شوية بتفرج على التليفزيون يعني بخاف وكده. 
أنا أصلا ما كنتش في مصر. كنت ساعتها في أمريكا، كنت لسه عايشة هناك. ما كنتش فاهمه إيه اللي بيحصل. فضلت صاحيه طول الليل عشان أشوف اللي بيحصل الصبح هناك.. كل أيامي أتقلبت. 
أنا شوفت وحسيت بمعاني ومشاكل المصريين بس مش اللي هو.. مش زي واحد اتولد هنا اللي هو بيحس بها من التجربة. فأنا كنت مش عايزة أنزل علشان الموضوع ده. علشان مش عارفة ده مكاني يعني.. ففي الأول أنا ما نزلتش.
لقيت ناس في الشارع كتير. قررت إني أنزل. نزلت. نزلت قدام بيتنا، قدام شارعنا، عند الإسعاف. دي كانت البداية. أبتدا الغاز.. كان في حاجة أسمها خرطوش رش اللي هو بس بيلسع ما بيصيبش أوي. وأتضربنا شوية وبتاع وروحنا. كانت الساعة سبعة كنا مخلصين تقريبا يعني. 
الثورة ما كنتش بس في التحرير. كان في مظاهرات هنا في البلد اللي احنا ساكنين فيها فشاركنا في المنطقة بتاعتنا في المظاهرة اللي كانت في المنطقة. ٢٥ يناير لا كان فيها قيادة.
نزلت أخدت مراتي أخدت ولادي. كانت الناس بتنادي (الشعب يريد إسقاط النظام) أو (إسقاط الرئيس) كنت أنا ابقول (الشعب يريد إعدام الرئيس). يعني أول حد بدأ بكلمة إعدام أنا. من إيه؟ من اللي شوفته من حسني مبارك المفروض ينهض بالبلد ولازم كان يبقى في تنمية وكان لازم يوصلنا لزي ماليزيا وزي سنغافورا وزي البرازيل وكده. هو جابنا اي؟
كنت بشتم أحيانا على اللي في ميدان التحرير وبقول عليهم بقى يعني كفايه كده الراجل خلاص هيعمل تنازلات أهو ومش عارف أيه. وبعدين بقي يوم عن يوم أبتدى الواحد يحس إنه ممكن يبقي في تغيير في البلد وإيه المشكلة يعني إنه يحصل تغيير في البلد ونشوف وجوه جديدة في الحكم.
بعد ٢٥ يناير يعني أبتديت أفهم حبه السياسة. كنا مغيبين بمعنى. كان في حاجات بتوصللنا غلط. بس الواحد يعني مؤخرا أبتدى يكتشف حاجات هو كان غايب عنه. عايز أقولك يعني الواحد في الفترة دي حب البلد أوي وحس ان هو.. اول مرة أحس بالإنتماء ده.
٢٥ يناير بقول حلم حلو. أحلى موقف فيه إن احنا كنا كلنا واحد: أخوان، سلفي، ٦ أبريل، أشتراكي ثوري، يساري، ليبرالي، مسلم، مسيحي..  أنا حسيت ان فعلا انت لك، حاجة أسمها الشعب المصري. و٢٥ يناير كانت هي البوابة اللي دخلنا فيها للحرية بجد. ثورة ٢٥ يناير اللي خلتنا نقدر نتكلم مع قيادات الشرطة ومع قيادات الدولة ومع الوزرا بقلب جامد.
ربنا يرحم الشباب اللي ماتوا فيها. هما كانوا من أحسن الشباب. بتمني يرجع بيا الزمن تاني وأنا كنت أنزل وأبقي واحد من الناس دي. بس أنا كنت في الثانوية العامة وأبويا كان قافل عليا ما بنزلش من البيت. 
٢٥ يناير دي غالبا صنيعة أمريكية. 
كانت بداية ثورة بس الناس مش فاهمة ثورة، الناس ماكانتش.. كانت عايزة حرية بس ماكنتش مقتنعة بضرورة التضحية لأجل الحرية.
٢٥ يناير كسرت حاجز الخوف جوا الشعب المصري. وما أعتقد إن مفيش حاجة هترجع.. لا عودة لما قبل ٢٥ يناير لإن الشعب المصري شاف طعم الحرية. ولا أعتقد إنه هيفرط في اللي حصل عليه.
ما نسميه ثورة ٢٥ يناير هو طوبة و طوبة كبيرة شويه أترمت في بركة ميه آثنه فحركت الميه، بدأت تطلع الروايح والعفن اللي في قلب هذه البركة على السطح. فبدأنا نشوف المصيبة اللي احنا فيها، اللي احنا ما كناش قادرين نشوفها ولا نتعامل معاها. بس هي بتفرق بقي هنتعامل معاها إزاي.. هنهرب تاني ولا هنواجه؟
هي بالنسبالي حلم وبالنسبة لناس كتير حلم وكل الناس اللي كانت بتحلم باليوم ده فكروا إن الدنيا خلاص بقى.. حلمهم اتحقق و الدنيا هتبقي جميلة، هههه. الواحد كان حاسس إن هو هيخرج يلاقي شغل والدنيا هتبقي جميلة والمستقبل هيبقي يبتدي الحياة الحلوة ومصر هتبقي بلد زي أحسن بلد أوروبية والكلام ده. طبعا كلها بقت أوهام وكلها بقت ذكريات.
مفيش حاجة اتحققت من المطالب كلها. ما أتحققش بعد سنه ولا أتنين. ممكن بعد عشرة ولا عشرين سنة بتبتدي يتحقق.
٢٥ يناير اللي فات علطول نزلت متأخر من البيت و كنت ريح المفروض المسيرة اللي في المهندسين‪،‬ يعني قلت (ماشي أمشي كلبي وأشرب سيجارة واستحمى وانزل).. المظاهرة اتفضت والعيال أتضربوا  وأتضرب جرينوف في الهوا وحاجات بنت قحبه كده. لو قبل ٢٥ يناير اللي فات، كنت ممكن أكلمك في حاجات تانية علشان كنت هبقي عندي أمل. لكن أنا واثق إن ٢٥ يناير اللي جاي بتاع ٢٠١٥ هيبقي يوم عادي. بقولك مفيش ثورة.
احنا في شم النسيم اللي فات ده، كنت معزوم عند خالي. فقاعدين وكده.. تخيل والله العظيم قاعدين مثلا بتاع تسعة، عشرة، حداشر واحد كده قدامي.. كلهم بلا إستثناء ضدي. خالتي داخله تقولي (أنت إرهابي يا ولا ولا إيه؟) واحد تاني يقولي (أنت كده هتضيع نفسك). بقولك قرايبي من ساعة ما أتولدت  هما عارفني وهما اللي بيشكوا فيا. 
احنا ثورنا على مين؟ ثورنا على حسني مبارك؟ طب ما النظام ده كله موجود. ٢٥ يناير هو يوم أندبح فيه ناس كتير علشان قضية واهية مالهاش أي معنى، أو هي لها معنى بس الناس ضيعت المعنى. خلاص يعني عارف ما عنديش أمل، يعني أنا نفسي نرجع بس زي ما كنا منظمين قبل ٢٥ يناير. 
٢٥ يناير علمتنا حاجات كتير بس احنا ضرناها.. مش أفدناها.. بأسلوبنا و بطريقتنا مع الناس وبالتعامل مع الناس البسيطة. لكن إحنا شوفنا اللي حصل.. اللي حصل ان وصل بينا دلوقتي إن الناس بتقول عليها نكسة و مؤامرة.. مؤامرة آه‪!‬
٢٥ يناير كانت ثورة عظيمة لإن هي قدرت تشيل حسني مبارك المستبد الظالم من حكمه. ما بقتش فاهم هي كانت ثورة أو مكس بين ثورة ومؤامرة، بس اللي كان باين إن هي كانت ثورة بس في ناس حطوا بنزين في الموضوع علشان يولع أكتر. علشان المصالح طبعا اللي هو مصالح الدولة العميقة.
الناس هنا ما بتعملش.. بتاكل وتشرب وتنام كويس، ما عندهمش مشكلة. لكن أنت تتكلم في حاجة غير كده، لأ. تاكل رغيف.. تشرب مية من المجاري.. تنام على الرصيف، بس أهم حاجة تشتغل على الحياة اليومية. لكن بعيد عن كده.. مفيش. يعني تقعد تكلمهم بقى (بدل ما تنام على الرصيف تنام في البيت)، هما ما عندهمش الكلام ده.
جت بقى يعني ايه.. حققت لنا اللي احنا كنا بنحلم بيه. كل الحلم ده بقى نزل على فشوش. بس احنا ما بنيأسش. بعد ٢٥ يناير بقت هي الحاجة الوحيدة اللي أنا بعتبر إن هي الحاجة الحلوة الوحيدة اللي في حياتنا حصلت. عمري ما هنسى..
